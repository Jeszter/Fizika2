<div class="section active" id="coulombov-zakon">
    <h2><i class="fas fa-magnet"></i> 1.1 Coulombov zákon</h2>

    <p>Elektrické pole je oblasť priestoru, kde sa prejavuje silové pôsobenie elektrického náboja na iný elektrický náboj bez ich vzájomného dotyku. Elektrostatické pole vzniká v okolí každého elektrického náboja, ktorý je v pokoji, a je špeciálnym prípadom elektromagnetickej interakcie, ktorej magnetická zložka je nulová. Takéto elektrické pole sa v čase nemení.</p>

    <h3><i class="fas fa-atom"></i> Elektrický náboj a jeho vlastnosti</h3>

    <p>Zo skúsenosti vieme, že existujú dva typy náboja - kladný a záporný. Náboje rovnakého typu sa odpudzujú a náboje rôzneho typu sa priťahujú. Ďalší empirický poznatok hovorí, že celkové množstvo elektrického náboja v ľubovoľnom procese sa nemení. Túto skutočnosť vyjadruje <strong>zákon zachovania elektrického náboja</strong>.</p>

    <p>Atóm sa skladá z ťažkého, kladne nabitého jadra (zloženého z kladne nabitých protónov a neutrálnych neutrónov), ktoré je obklopené záporne nabitými elektrónmi. V elektricky neutrálnom atóme je počet kladných a záporných nábojov rovnaký. Veľkosť náboja jedného protónu a jedného elektrónu je</p>

    <div class="equation">
        <div class="equation-content">
            \[e = 1,602 \cdot 10^{-19} \, \text{C}\]
        </div>
    </div>

    <p>a nazýva sa <strong>elementárny náboj</strong>. Jednotkou elektrického náboja v sústave jednotiek SI je <strong>coulomb (C)</strong>. Jednotka coulomb je definovaná ako množstvo náboja, ktoré pretečie cez ľubovoľný prierez vodiča za 1 sekundu, ak vodičom tečie konštantný elektrický prúd 1 A.</p>

    <h3><i class="fas fa-balance-scale"></i> Coulombov zákon</h3>

    <p>Zákon popisujúci vzájomné silové pôsobenie medzi nábojmi sformuloval na základe experimentálneho štúdia elektrického priťahovania a odpudzovania Ch. A. Coulomb (1736 - 1806). Obsahom tohto zákona je tvrdenie, že veľkosť sily, ktorou vzájomne pôsobia na seba vo vákuu dva bodové náboje, je priamo úmerná súčinu veľkosti nábojov a nepriamo úmerná kvadrátu vzdialenosti medzi nimi:</p>

    <div class="equation">
        <div class="equation-content">
            \[F = \frac{1}{4\pi\varepsilon_0} \frac{Q_1 Q_2}{r^2}\]
        </div>
        <span class="equation-number">(1.1)</span>
    </div>

    <p>kde \(\varepsilon_0 = 8,85418 \cdot 10^{-12} \, \text{A}^2\text{kg}^{-1}\text{m}^{-3}\text{s}^4\) je elektrická konštanta, \(Q_1\), \(Q_2\) sú uvažované bodové náboje a \(r\) je vzdialenosť medzi nábojmi.</p>

    <p>Rovnica (1.1) vyjadruje veľkosť sily vzájomného pôsobenia medzi bodovými nábojmi, pričom jej smer spadá do smeru spojnice uvažovaných nábojov. Uvedomujúc si túto skutočnosť možno veľmi ľahko prejsť k vektorovému vyjadreniu tejto sily. Vektorové vyjadrenie Coulombovho zákona má tvar:</p>

    <div class="equation">
        <div class="equation-content">
            \[\vec{F}_{12} = \frac{1}{4\pi\varepsilon_0} \frac{Q_1 Q_2}{r_{12}^3} \vec{r}_{12}\]
        </div>
        <span class="equation-number">(1.2)</span>
    </div>

    <div class="theory-image">
        <img src="fyzika-ii-react/public/img/1.1.png" alt="Ilustrácia Coulombovho zákona">
        <div class="image-caption">Obr. 1.1: Sila medzi dvoma bodovými nábojmi</div>
    </div>

    <p>\(\vec{F}_{12}\) je sila, ktorou pôsobí náboj \(Q_1\) na náboj \(Q_2\) a \(\vec{r}_{12}\) je polohový vektor náboja \(Q_2\) vzhľadom k náboju \(Q_1\). Náboje \(Q_1\) a \(Q_2\) môžu byť kladné alebo záporné a podľa toho bude orientovaná elektrická sila (pozri Obr. 1.1).</p>

    <ul>
        <li>Ak náboje \(Q_1\) a \(Q_2\) majú rovnaké znamienka, vektory \(\vec{r}_{12}\) a \(\vec{F}_{12}\) sú rovnosmerné (paralelné) - ide o <strong>odpudivú silu</strong>.</li>
        <li>Ak sú znamienka nábojov \(Q_1\) a \(Q_2\) opačné, vektory \(\vec{r}_{12}\) a \(\vec{F}_{12}\) sú opačného smeru (antiparalelné) - ide o <strong>príťažlivú silu</strong>.</li>
    </ul>

    <h3><i class="fas fa-exclamation-triangle"></i> Podmienky platnosti a princíp superpozície</h3>

    <p>Coulombov zákon platí pre bodové náboje, alebo pre objekty, ktorých rozmery sú zanedbateľne malé v porovnaní s ich vzájomnou vzdialenosťou.</p>

    <p>Ak je nábojov viac, výsledná sila pôsobiaca na jednotlivý náboj, bude rovná vektorovému súčtu síl medzi týmto nábojom a všetkými ostatnými. Ak je za daných podmienok možné považovať rozloženie náboja za spojité, sumu nahradíme integrálom.</p>
</div>