<div class="section active" id="dielektrika">
  <h2><i class="fas fa-plug"></i> 1.8 Dielektriká</h2>

  <p>Niektoré aspekty elektrického poľa vo vodičoch boli diskutované v predchádzajúcich kapitolách. V tejto kapitole sa budeme venovať izolantom, nazývaným tiež dielektriká. Napriek tomu, že atóm, molekula obsahuje rovnaké množstvo kladného a záporného náboja, rozloženie náboja vo vnútri takej častice môže viesť k nenulovému elektrickému poľu v jej okolí.</p>

  <h3><i class="fas fa-arrows-alt-h"></i> Elektrický dipól</h3>

  <p>Skôr ako sa budeme podrobnejšie zaoberať touto problematikou, uveďme niekoľko krátkych poznámok k pojmu elektrický dipól a definujme veličinu elektrický dipólový moment. Pod pojmom elektrický dipól rozumieme sústavu dvoch rovnako veľkých elektrických nábojov s opačnými znamienkami \(-q\) a \(+q\), vzdialených od seba o \(l\) (pozri Obr. 1.14).</p>

  <div class="theory-image">
    <img src="https://via.placeholder.com/600x300/003366/FFFFFF?text=Elektrický+dipól" alt="Schéma elektrického dipólu">
    <div class="image-caption">Obr. 1.14: Elektrický dipól</div>
  </div>

  <p>Elektrický dipólový moment definujeme vzťahom:</p>

  <div class="equation">
    <div class="equation-content">
      \[\vec{p} = q\vec{l}\]
    </div>
  </div>

  <p>kde \(q\) je kladný náboj a \(\vec{l}\) je polohový vektor kladného náboja vzhľadom na záporný.</p>

  <h3><i class="fas fa-redo-alt"></i> Dipól v homogénnom elektrickom poli</h3>

  <p>Preskúmame chovanie sa dipólu v homogénnom elektrickom poli. Je zrejmé, že sily pôsobiace na jednotlivé náboje tvoria dvojicu síl a, v súlade s označením na obrázku, pre jej moment platí:</p>

  <div class="theory-image">
    <img src="https://via.placeholder.com/600x300/006633/FFFFFF?text=Dipól+v+elektrickom+poli" alt="Dipól v homogénnom elektrickom poli">
    <div class="image-caption">Obr. 1.15: Moment síl pôsobiacich na dipól v elektrickom poli</div>
  </div>

  <div class="equation">
    <div class="equation-content">
      \[\vec{T} = \vec{l} \times \vec{F}_+ = \vec{l} \times q\vec{E} = \vec{p} \times \vec{E}\]
    </div>
  </div>

  <div class="equation">
    <div class="equation-content">
      \[T = \left|\vec{T}\right| = pE \sin \alpha\]
    </div>
  </div>

  <p>Moment síl bude nulový pre \(\alpha = 0\) a teda dipól sa snaží natočiť do smeru poľa.</p>

  <h3><i class="fas fa-atom"></i> Polarizácia dielektrík</h3>

  <p>Z hľadiska atomárneho pohľadu na chovanie sa dielektrických materiálov sú dôležité dva nasledujúce aspekty:</p>

  <ol>
    <li>
      <p><strong>Polárne molekuly:</strong> Molekuly dielektrika majú nesymetrické rozloženie atómov pričom rozdelenie kladného a záporného náboja je také, že ich stredovaním nedospejeme k tomu istému bodu. Ako príklad možno uviesť molekulu \(H_2O\). Prebytok kladného náboja je na vodíkových atómoch a naopak prebytok záporného náboja je na atóme kyslíka. Takáto molekula má potom nenulový elektrický moment \(\vec{p}\) a v takomto prípade hovoríme, že sa jedná o polárnu molekulu. Keď takúto látku vložíme do elektrického poľa, na dipóly molekúl pôsobia sily, snažiace sa ich stočiť do smeru poľa. Nakoľko molekuly vykonávajú tepelný pohyb toto stočenie nebude úplné, avšak bude rásť so zväčšovaním poľa či poklesom teploty. Výsledkom stočenia dipólov je čiastočná polarizácia prostredia.</p>
    </li>
    <li>
      <p><strong>Nepolárne molekuly:</strong> Molekuly niektorých plynov skladajúcich sa z dvoch atómov (napr. \(O_2\)) nemajú dipólový moment, nakoľko stredovaním kladného a záporného náboja molekuly dospejeme k rovnakému bodu. Takéto molekuly nazývame nepolárnymi. Pozrime sa čo sa stane, ak takýto plyn vložíme do elektrického poľa. Pre jednoduchosť uvažujme jednoatómovú molekulu, napríklad hélium. Ak je takýto atóm v elektrickom poli, elektróny resp. jadro sú ťahané opačnými smermi. Aj napriek tomu, že väzba jadro elektrónový obal je veľmi silná dochádza k vzájomnému posunu kladného a záporného náboja atómu, čoho výsledkom je <strong>indukovaný elektrický dipólový moment</strong>.</p>
    </li>
  </ol>

  <p>Z predchádzajúceho možno vidieť, že po vložení do elektrického poľa sa dielektrikum stáva polarizovaným. Je pritom prirodzené očakávať, že k indukovaniu dipólového momentu dochádza aj v prípade nepolárnych molekúl, avšak spravidla dominantný je príspevok od polárnych molekúl.</p>

  <h3><i class="fas fa-charging-station"></i> Dielektrikum v kondenzátore</h3>

  <p>Majme dva identické rovinné kondenzátory. Priestor medzi doskami prvého nech je vyplnený dielektrickým materiálom. Medzi doskami druhého nech je vákuum. Experimentálne by sme zistili, že kapacita kondenzátora s dielektrikom je \(\varepsilon_r\) krát väčšia v porovnaní so situáciou, keď je medzi doskami vákuum. Konštanta \(\varepsilon_r\) závisí od druhu dielektrika a nazýva sa <strong>relatívna permitivita</strong>. Relatívna permitivita pre vákuum je rovná 1 a pre všetky ostatné dielektriká je väčšia ako 1.</p>

  <p>Označme kapacitu kondenzátora s dielektrikom symbolom \(C_d\) a vákuového kondenzátora symbolom \(C_0\). Analogicky označíme aj rozdiely potenciálov medzi doskami ako \(\Delta\phi_d\) resp. \(\Delta\phi_0\). Na dosky obidvoch kondenzátorov uložíme náboje rovnakej veľkosti \(Q\).</p>

  <p>Zrejme platí:</p>

  <div class="equation">
    <div class="equation-content">
      \[Q = C_0 \Delta\phi_0 = C_d \Delta\phi_d\]
    </div>
  </div>

  <div class="equation">
    <div class="equation-content">
      \[\varepsilon_r = \frac{C_d}{C_0} = \frac{\Delta\phi_0}{\Delta\phi_d}\]
    </div>
  </div>

  <div class="equation">
    <div class="equation-content">
      \[\Delta\phi_d = \frac{\Delta\phi_0}{\varepsilon_r}\]
    </div>
  </div>

  <p>Vidíme, že \(\Delta\phi_d < \Delta\phi_0\) nakoľko \(\varepsilon_r > 1\).</p>

  <div class="theory-image">
    <img src="https://via.placeholder.com/600x400/660033/FFFFFF?text=Dielektrikum+v+kondenzátore" alt="Dielektrikum v kondenzátore">
    <div class="image-caption">Obr. 1.16: Polarizácia dielektrika v elektrickom poli</div>
  </div>

  <p>Schematicky sú diskutované situácie znázornené na Obr. 1.16. Bez poľa vykazuje dielektrikum náhodné rozdelenie kladného a záporného náboja. Privedením náboja na dosky kondenzátora sa vytvorí medzi doskami elektrické pole \(E_0\), spolarizuje dielektrikum a výsledkom je vytvorenie rovnako veľkých nábojov opačného znamienka na povrchu dielektrika pri doskách kondenzátora, pričom náboj vnútorného objemu dielektrika je nulový.</p>

  <p>Povrchové náboje vytvárajú pole \(\vec{E}_d\) orientované opačne k poľu \(\vec{E}_0\). Takže, ak vložíme dielektrický materiál do elektrického poľa, výsledkom je kladný náboj na jednom povrchu a záporný náboj na druhom povrchu. Tieto náboje sú čo do veľkosti rovnaké. Pri tomto procese dochádza k posunu nábojov o vzdialenosti menšie, ako je polomer atómov a teda nedochádza k prenosu náboja v makroskopickom meradle.</p>

  <p>Výsledné elektrické pole \(\vec{E}\) v dielektriku dostaneme, ako vektorový súčet polí \(\vec{E}_0\) a \(\vec{E}_d\) t.j.:</p>

  <div class="equation">
    <div class="equation-content">
      \[\vec{E} = \vec{E}_0 + \vec{E}_d\]
    </div>
  </div>

  <p>Pole \(\vec{E}\) je orientované rovnako, ako vonkajšie pole \(\vec{E}_0\) ale je menšie.</p>

  <h3><i class="fas fa-calculator"></i> Aplikácia Gaussovho zákona</h3>

  <p>Použime teraz Gaussov zákon na obidva kondenzátory s dielektrikom a bez dielektrika pričom uzavretú integračnú plochu volíme spôsobom ako je to naznačené na Obr. 1.16c., pričom zanedbáme okrajové narušenie homogenity poľa pri okrajoch dosiek.</p>

  <p>Pre tok intenzity poľa cez uvedenú uzavretú integračnú plochu v prípade kondenzátora s vákuom dostaneme:</p>

  <div class="equation">
    <div class="equation-content">
      \[\oint \vec{E}_0 \cdot d\vec{S} = E_0 S' = \frac{Q'}{\varepsilon_0}\]
    </div>
  </div>

  <p>Podobne pre kondenzátor s dielektrikom:</p>

  <div class="equation">
    <div class="equation-content">
      \[\oint \vec{E} \cdot d\vec{S} = E S' = \frac{Q' - Q'_p}{\varepsilon_0}\]
    </div>
  </div>

  <p>kde \(Q'_p\) je časť z celkového indukovaného povrchového náboja \(Q_p\) nachádzajúca sa v objeme ohraničenom integračnou plochou a \(Q'\) časť voľného náboja \(Q\) privedeného na dosky kondenzátora v uvedenom objeme. Tieto náboje majú opačné znamienka teda v prípade dielektrika je celkový náboj v objeme uzavretom integračnou plochou rovný \(Q' - Q'_p\).</p>

  <p>Pre intenzity polí platí:</p>

  <div class="equation">
    <div class="equation-content">
      \[E_0 = \frac{Q'}{S'\varepsilon_0} \quad \text{a} \quad E = \frac{Q' - Q'_p}{S'\varepsilon_0}\]
    </div>
  </div>

  <p>Vzťah \(\Delta\phi = Ed\) platí pre doskový kondenzátor nezávisle od toho či obsahuje dielektrikum alebo nie a teda môžeme písať:</p>

  <div class="equation">
    <div class="equation-content">
      \[\varepsilon_r = \frac{\Delta\phi_0}{\Delta\phi_d} = \frac{E_0 d}{E d} = \frac{E_0}{E} = \frac{Q'}{Q' - Q'_p}\]
    </div>
  </div>

  <div class="equation">
    <div class="equation-content">
      \[E = \frac{E_0}{\varepsilon_r} = \frac{Q'}{\varepsilon_r \varepsilon_0 S'}\]
    </div>
  </div>

  <div class="equation">
    <div class="equation-content">
      \[Q'_p = Q'\left(1 - \frac{1}{\varepsilon_r}\right)\]
    </div>
    <span class="equation-number">(1.26)</span>
  </div>

  <p>Posledný vzťah vyjadruje skutočnosť, že vždy je \(Q'_p < Q'\) a \(Q'_p = 0\) ak \(\varepsilon_r = 1\).</p>

  <p>Vychádzajúc z:</p>

  <div class="equation">
    <div class="equation-content">
      \[\oint \vec{E} \cdot d\vec{S} = \frac{Q' - Q'_p}{\varepsilon_0} = \frac{1}{\varepsilon_0} \left[ Q' - Q'\left(1 - \frac{1}{\varepsilon_r}\right) \right]\]
    </div>
  </div>

  <p>a po krátkych úpravách dostaneme:</p>

  <div class="equation">
    <div class="equation-content">
      \[\oint \varepsilon_r \vec{E} \cdot d\vec{S} = \frac{Q'}{\varepsilon_0}\]
    </div>
  </div>

  <p>Posledný vzťah, aj keď bol odvodený pre špeciálny prípad doskového kondenzátora, platí všeobecne. Je veľmi podobný matematickej formulácii Gaussovho zákona pričom:</p>

  <ul>
    <li>Integrál vyjadrujúci tok poľa teraz obsahuje relatívnu permitivitu \(\varepsilon_r\).</li>
    <li>Náboj \(Q'\) na pravej strane, nachádzajúci sa v objeme ohraničenom integračnou plochou, je len <strong>voľný náboj</strong>.</li>
  </ul>

  <h3><i class="fas fa-wave-square"></i> Polarizácia a elektrická indukcia</h3>

  <p>Po úprave vzťahu (1.26) dostaneme:</p>

  <div class="equation">
    <div class="equation-content">
      \[Q' = \frac{Q'}{\varepsilon_r} + Q'_p \quad \text{alebo} \quad \frac{Q'}{S'} = \varepsilon_0 \frac{Q'}{\varepsilon_r \varepsilon_0 S'} + \frac{Q'_p}{S'} = \varepsilon_0 E + \frac{Q'_p}{S'}\]
    </div>
    <span class="equation-number">(1.27)</span>
  </div>

  <p>Posledný výraz na pravej strane je indukovaný povrchový náboj pripadajúci na jednotku plochy povrchu. Nazveme ho <strong>elektrickou polarizáciou</strong> \(P\), a platí:</p>

  <div class="equation">
    <div class="equation-content">
      \[P = \frac{Q'_p}{S'}\]
    </div>
    <span class="equation-number">(1.28)</span>
  </div>

  <p>Ak vynásobíme čitateľa aj menovateľa vzdialenosťou medzi doskami (tiež hrúbkou dielektrika) \(d\), dostaneme výraz:</p>

  <div class="equation">
    <div class="equation-content">
      \[P = \frac{Q'_p d}{S' d}\]
    </div>
  </div>

  <p>V súlade s definíciou elektrického dipólového momentu, čitateľ \((Q'_p d)\) predstavuje indukovaný elektrický dipólový moment dielektrika. Keďže menovateľ \((S' d)\) je objem dielektrika, polarizácia predstavuje <strong>elektrický dipólový moment jednotkového objemu dielektrika</strong>. Nakoľko dipólový moment je vektorom bude aj polarizácia vektorovou veličinou. Vyššie uvedený vzťah predstavuje veľkosť vektora polarizácie, pričom v súlade s definíciou dipólového momentu, bude vektor polarizácie smerovať od záporného ku kladnému indukovanému náboju.</p>

  <p>Po dosadení polarizácie (vzťah (1.28)) do vzťahu (1.27), dostaneme:</p>

  <div class="equation">
    <div class="equation-content">
      \[\frac{Q'}{S'} = \varepsilon_0 E + P\]
    </div>
  </div>

  <p>Výraz na ľavej strane predstavuje ďalšiu veličinu používanú v elektrostatike a nazýva sa <strong>indukcia elektrického poľa</strong> \(D\), t.j.:</p>

  <div class="equation">
    <div class="equation-content">
      \[D = \varepsilon_0 E + P\]
    </div>
  </div>

  <p>\(P\) a \(D\) majú rovnaké jednotky \([C\,m^{-2}]\). Nakoľko \(E\) a \(P\) sú vektorové veličiny, aj \(D\) bude vektorom a teda:</p>

  <div class="equation">
    <div class="equation-content">
      \[\vec{D} = \varepsilon_0 \vec{E} + \vec{P}\]
    </div>
  </div>

  <div class="important-note">
    <p><strong>Fyzikálny význam vektorov:</strong></p>
    <ul>
      <li>Vektor \(\vec{D}\) je spojený len s <strong>voľnými nábojmi</strong>. Siločiary spojené s vektorom \(\vec{D}\) začínajú a končia len na voľných nábojoch.</li>
      <li>Vektor \(\vec{P}\) je spojený len s <strong>viazanými nábojmi</strong>. Siločiary spojené s vektorom \(\vec{P}\) začínajú a končia len na viazaných nábojoch.</li>
      <li>Vektor \(\vec{E}\) je spojený so <strong>všetkými nábojmi</strong>. Siločiary spojené s vektorom \(\vec{E}\) začínajú a končia na oboch druhoch nábojov.</li>
    </ul>
  </div>

  <p>Nakoľko:</p>

  <div class="equation">
    <div class="equation-content">
      \[D = \frac{Q'}{S'} = \frac{Q'_p}{S'} \frac{1}{\left(1 - \frac{1}{\varepsilon_r}\right)} = P \frac{\varepsilon_r}{\varepsilon_r - 1}\]
    </div>
  </div>

  <p>vektory \(\vec{D}\) a \(\vec{P}\) možno vyjadriť pomocou \(\vec{E}\):</p>

  <div class="equation">
    <div class="equation-content">
      \[\vec{D} = \varepsilon_0 \vec{E} + \vec{D} \frac{(\varepsilon_r - 1)}{\varepsilon_r} = \varepsilon_0 \vec{E} + \vec{D} - \frac{\vec{D}}{\varepsilon_r}\]
    </div>
  </div>

  <div class="equation">
    <div class="equation-content">
      \[\vec{D} = \varepsilon_r \varepsilon_0 \vec{E}\]
    </div>
  </div>

  <p>Pre vektor \(\vec{P}\):</p>

  <div class="equation">
    <div class="equation-content">
      \[\vec{P} = \vec{D} - \varepsilon_0 \vec{E} = \varepsilon_r \varepsilon_0 \vec{E} - \varepsilon_0 \vec{E} = (\varepsilon_r - 1) \varepsilon_0 \vec{E}\]
    </div>
  </div>

  <p>Je zrejmé, že pre vákuum (\(\varepsilon_r = 1\)) je \(\vec{P}\) rovné nule.</p>

  <h3><i class="fas fa-dharmachakra"></i> Gaussov zákon pre dielektriká</h3>

  <p>Zavedenie vektora \(\vec{D}\) a rovnica \(\varepsilon_0 \oint \varepsilon_r \vec{E} \cdot d\vec{S} = Q'\) poskytuje možnosť vyjadriť Gaussov zákon v tvare:</p>

  <div class="equation">
    <div class="equation-content">
      \[\oint \vec{D} \cdot d\vec{S} = Q\]
    </div>
    <span class="equation-number">(1.29)</span>
  </div>

  <p>kde \(Q\) sú len <strong>voľné náboje</strong>.</p>
</div>