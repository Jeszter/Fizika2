<div class="section active" id="coulomb-law">

    <h2><i class="fas fa-atom"></i> 1.1 Coulombov zákon</h2>

    <p>Elektrické pole je oblasť priestoru, kde sa prejavuje silové pôsobenie elektrického náboja na iný elektrický náboj bez ich vzájomného dotyku. Elektrostatické pole vzniká v okolí každého elektrického náboja, ktorý je v pokoji, a je špeciálnym prípadom elektromagnetickej interakcie, ktorej magnetická zložka je nulová. Takéto elektrické pole sa v čase nemení.</p>

    <p>Zo skúsenosti vieme, že existujú dva typy náboja - kladný a záporný. Náboje rovnakého typu sa odpudzujú a náboje rôzneho typu sa priťahujú. Ďalší empirický poznatok hovorí, že celkové množstvo elektrického náboja v ľubovoľnom procese sa nemení. Túto skutočnosť vyjadruje <strong>zákon zachovania elektrického náboja</strong>.</p>

    <p>Atóm sa skladá z ťažkého, kladne nabitého jadra (zloženého z kladne nabitých protónov a neutrálnych neutrónov), ktoré je obklopené záporne nabitými elektrónmi. V elektricky neutrálnom atóme je počet kladných a záporných nábojov rovnaký. Veľkosť náboja jedného protónu a jedného elektrónu je <span class="math">e = 1,602 · 10<sup>−19</sup> C</span> a nazýva sa <strong>elementárny náboj</strong>. Jednotkou elektrického náboja v sústave jednotiek SI je <strong>coulomb (C)</strong>. Jednotka coulomb je definovaná ako množstvo náboja, ktoré pretečie cez ľubovoľný prierez vodiča za 1 sekundu, ak vodičom tečie konštantný elektrický prúd 1 A.</p>

    <p>Zákon popisujúci vzájomné silové pôsobenie medzi nábojmi sformuloval na základe experimentálneho štúdia elektrického priťahovania a odpudzovania Ch. A. Coulomb (1736 - 1806). Obsahom tohto zákona je tvrdenie, že veľkosť sily, ktorou vzájomne pôsobia na seba vo vákuu dva bodové náboje, je priamo úmerná súčinu veľkosti nábojov a nepriamo úmerná kvadrátu vzdialenosti medzi nimi:</p>

    <div class="equation">
    <span class="math">
        \( F = \frac{1}{4 \pi \varepsilon_0} \frac{Q_1 Q_2}{r^2} \)
    </span>
        <span class="equation-number">(1.1)</span>
    </div>

    <p>kde \( \varepsilon_0 = 8.85418 \cdot 10^{-12} \, \mathrm{A^2 kg^{-1} m^{-3} s^4} \) je elektrická konštanta, \( Q_1, Q_2 \) sú uvažované bodové náboje a \( r \) je vzdialenosť medzi nábojmi.</p>

    <div class="equation">
    <span class="math">
        \( \vec{F}_{12} = \frac{1}{4 \pi \varepsilon_0} \frac{Q_1 Q_2}{r_{12}^3} \, \vec{r}_{12} \)
    </span>
        <span class="equation-number">(1.2)</span>
    </div>

    <p><span class="math">F<sub>12</sub></span> je sila, ktorou pôsobí náboj <span class="math">Q<sub>1</sub></span> na náboj <span class="math">Q<sub>2</sub></span> a <span class="math">r<sub>12</sub></span> je polohový vektor náboja <span class="math">Q<sub>2</sub></span> vzhľadom k náboju <span class="math">Q<sub>1</sub></span>. Náboje <span class="math">Q<sub>1</sub></span> a <span class="math">Q<sub>2</sub></span> môžu byť kladné alebo záporné a podľa toho bude orientovaná elektrická sila (pozri Obr.1.1). Ak náboje <span class="math">Q<sub>1</sub></span> a <span class="math">Q<sub>2</sub></span> majú rovnaké znamienka, vektory <span class="math">r<sub>12</sub></span> a <span class="math">F<sub>12</sub></span> sú rovnosmerné (paralelné) (vyznačené čiarkovane na Obr.1.1 - ide o odpudivú silu). Ak sú znamienka nábojov <span class="math">Q<sub>1</sub></span> a <span class="math">Q<sub>2</sub></span> opačné, vektory <span class="math">r<sub>12</sub></span> a <span class="math">F<sub>12</sub></span> sú opačného smeru (antiparalelné) (vyznačené plnou čiarou na Obr.1.1 - ide o príťažlivú silu).</p>

    <div class="theory-image">
        <img src="img.png" alt="Coulombov zákon - znázornenie síl medzi nábojmi">
        <div class="image-caption">Obrázok 1.1: Znázornenie síl pôsobiacich medzi dvoma bodovými nábojmi</div>
    </div>

    <p>Coulombov zákon platí pre bodové náboje, alebo pre objekty, ktorých rozmery sú zanedbateľne malé v porovnaní s ich vzájomnou vzdialenosťou. Ak je nábojov viac, výsledná sila pôsobiaca na jednotlivý náboj, bude rovná vektorovému súčtu síl medzi týmto nábojom a všetkými ostatnými. Ak je za daných podmienok možné považovať rozloženie náboja za spojité, sumu nahradíme integrálom.</p>

</div>